È il 30 aprile 1986: dal CNUCE (Centro Nazionale Universitario di Calcolo Elettronico) di Pisa parte un segnale di quattro lettere. Quel segnale viene trasportato a 28kbs, passa dalle antenne di Telespazio e arriva fino alla stazione di Roaring Creek, Pennsylvania, sfruttando la rete satellitare atlantica Satnet. Giunto a destinazione, inaugura una nuova era per il nostro paese: l'epoca di Internet in Italia.

Il tutto è merito di uno degli istituti tecnologici più evoluti del mondo, il CNUCE, e degli scienziati italiani che ne sono ai vertici: il direttore Stefano Trumpy, Luciano Lenzini, Antonio Blasco e Marco Sommani. E merito anche dei padri di quella che era ancora nota come Arpanet, il primo nome di Internet: Robert Khan e Vinton Cerf, che decisero di regalare al nostro Paese l'indispensabile Butterfly gateway, hardware da oltre 200 processori senza il quale l'Italia non avrebbe potuto essere parte del gioco.

Un grande segno di stima nei confronti degli scienziati del CNUCE e dell'Italia: una nazione all'avanguardia tecnologica che il 30 aprile 1986 diventa il quarto Paese europeo a connettersi alla Rete, dopo Inghilterra, Germania dell'Ovest e Norvegia. Ed è proprio per festeggiare quel giorno di trent'anni fa che nasce l'Italian Internet Day: una ricorrenza che celebra la strada fatta fino a oggi e pone le basi per un nuovo percorso, che proietti il nostro paese nel futuro e gli restituisca quella centralità tecnologica che gli ha consentito di essere tra le prime nazioni al mondo a collegarsi alla Rete.
